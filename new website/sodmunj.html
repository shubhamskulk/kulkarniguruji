<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>sodmunj</title>
    <link rel="stylesheet" href="sodmunj.css">
</head>
<body>
 <h1> समावर्तन किंवा सोडमुंज </h1>

  <div class="info">
 विद्याभ्यास पूर्ण केल्यानंतर जितेंद्रिय राहून वैराग्यशक्ती प्राप्त झाली तर त्याने परोपकारार्थ व परमार्थ साधण्यासाठी संन्यासाश्रम स्वीकारावा. ही अवस्था सत्पुरुषांना प्राप्त होते. सामान्यजनांनी विद्याभ्यास पूर्ण केल्यानंतर गृहस्थाश्रम स्वीकारावा. त्यासाठी गुरूची आज्ञा व मातापित्यांची संमती घ्यावी व योग्य लक्षणयुक्त वधूची योजना केल्यानंतर समावर्तन संस्कार करावा. सम् म्हणजे पूर्ण, उत्तम आणि आवर्तन म्हणजे निवृत्त होणे होय. ब्रह्मचर्य व्रताची निवृत्ती करणे, समाप्ती करणे व समाप्ती करणे व गृहस्थाश्रम स्वीकारणे याकरिता समावर्तन संस्कार करणे आवश्यक आहे. सोडमुंज संस्कार करण्यापूर्वी ब्रह्मचारी अवस्थेत असताना ब्रह्मचर्याचे नियम पाळलेले नसल्यामुळे ब्रह्मचारी व्रतलोप प्रायश्चित्त होम व उपनयन ते समावर्तन या दोन संस्कारांच्यामध्ये महानाम्न्यादी वेदव्रत चतुष्ट्य म्हणजेच महानाम्नीव्रत, महाव्रत, उपनिषदद्व्रत व गोदानव्रत असे चार संस्कार आहेत. ते केलेले नसल्यामुळे त्यांचेकरिता प्रत्येकी एकेक कृच्छ्रप्रायश्चित्त करून गायत्री मंत्राने
 शंभर आतोनी हवन करावे किंवा तत् प्रत्याया द्रव्यदान करावे, "मम ब्रह्मचर्य नियम लोप जनित संभावित दोष परिहारेण समावर्तनाधिकार संपादनद्वारा श्रीपरमेश्वर प्रीत्यर्थ आज्यहोमपूर्वकं कृच्छ्रवयं महानाम्न्यादि व्रत चतुष्टय जनत प्रत्यवाय परिहारार्थ प्रति संस्कार एकेक कृच्छ्रं च गायत्र्याज्य होमपूर्वक तंत्रेण अहं आचरिष्ये (किंवा यथाशक्ती द्रव्यदानं अहं करिष्ये ।)" असा संकल्प करावा.

सध्या सामान्यांमध्ये वेदाध्ययनाचा मागमूसही राहिलेला नाही. विद्यार्थी ब्रह्मचर्य व्रताचे पालन काही दिवस नव्हे काही तास सुद्धा करत नाहीत. ब्रह्मचर्य व्रताचे कोणतेही नियम पाळले जात नाहीत. मग समावर्तन करावे की न करावे असा प्रश्न मनात डोकावू शकतो. आपला मुलगा गुरुगृही जाऊन विद्याभ्यास करणार नाही किंवा ब्रह्मचर्य व्रताचे कोणतेही नियम पाळणार नाही याची पूर्ण कल्पना असुनही पालक आपल्या मुलाची मुंज करतातच ना? उपनयन संस्कार झालेले विद्यार्थी ब्रह्मचर्य व्रताचे पालन करीत नसला तरी तो व्रतस्वच असतो. या व्रताची सांगता व्हावी म्हणूनच सर्व नियमांच्या समाप्तीसाठी ब्रह्मचाऱ्याचा (मुंज झालेल्या मुलाचा) समावर्तन हा संस्कार करणे आवश्यक आहे. गृहस्थाश्रमासारख्या सर्वलोकोपकारक आश्रमाचे महत्त्व मनावर ठसावे व या आश्रमाच्या कर्तव्यात आपल्या हातून कुचराई होऊ नये याची जाणीव व्हावी याकरिता या संस्काराचे महत्त्व फार आहे.
 </div>
</body>
</html>

